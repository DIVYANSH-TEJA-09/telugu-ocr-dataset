{
    "book_id": "చందమామ_2003_03",
    "stories": [
        {
            "title": "కల్పనా చావ్లాకు అభివందనం!",
            "book_page_start": 9,
            "pdf_page_start": 9,
            "pdf_page_end": 9,
            "author": "విశ్వం",
            "genre": "వ్యాసం",
            "moral": "కలల నుంచి నిజమైన విజయాలకు చేరే మార్గాలు ఉన్నాయి. వాటిని కనుగొనే దార్శనికత, అనుసరించి అందుకునే ధైర్యసాహసాలు, సాధించి తీరాలనే మొక్కవోని పట్టుదల, దీక్ష, నిరంతర కృషి కావాలి.",
            "keywords": [
                "కల్పనా చావ్లా",
                "అంతరిక్షయానం",
                "కొలంబియా",
                "స్ఫూర్తి",
                "యువతరం"
            ],
            "characters": [
                "కల్పనా చావ్లా",
                "నిర్మలా నంబూద్రిపాద్"
            ],
            "locations": [
                "హర్యానా",
                "కర్నల్",
                "పంజాబ్",
                "అమెరికా"
            ],
            "content": "భారతదేశంలో జన్మించిన వ్యోమ గామి కల్పనా చావ్లా, కొలంబియా అంతరిక్షయాన దుర్ఘటనలో ప్రాణాలు కోల్పోయింది. యావత్ ప్రపంచాన్ని దిగ్భ్రాంతికి గురిచేసిన విషాద దుర్ఘటన అది!\nహర్యానారాష్ట్రం కర్నల్లో బనారసీదాస్, స్వాంగీత దంపతుల చిన్నకుమార్తె అయిన కల్పనకు చిన్నప్పుడు అందరి పిల్లల్లాగే, ఆకాశంలో చందమామ అంటే మహాఇష్టం. అప్పుడామెను 'మెంటు' అని ముద్దుగా పిలిచేవారు. పెరిగేకొద్దీ ఆమెలో విమానాలపట్ల ఆసక్తి కూడా పెరగ సాగింది. కర్నల్లో 'ప్లెయింగ్ క్లబ్ ఉండేది. ఆమె ఆకాశంలో ఎగిరే విమానాలను చూస్తూ గంటలు కొద్దీ గడిచేది.\nఆమె పదిహేడవ యేట చండీఘడ్లోని పంజాబ్ ఇంజనీరింగ్ కళాశాలలో ఏరోనాటికల్ ఇంజనీరింగ్ చదవడానికి చేరింది. ఆ తరవాత ఆమె ఏరోస్పేస్ ఇంజనీరింగ్ లో ఉన్నత విద్య నభ్యసించడానికి అమెరికాలోని టెక్సాస్ యూని వర్సీటీకి వెళ్ళింది. కోలరాడో విశ్వవిద్యాలయం నుంచి డాక్టరేట్ పుచ్చుకున్నది. 1994 లో అంతరిక్షయానంలో శిక్షణ పొందడానికి ఆమె నాసాలో చేరింది. 1997 నవంబర్ 19 వ తేదీ అంతరిక్షయానానికి బయలుదేరిన కొలంబి యాలో వెళ్ళడానికి ఎంపికయింది. ఆ విధంగా ఆమె అంతరిక్షయానం చేసిన తొలి భారతీయ మహిళగా పేరుతెచ్చుకున్నది. ఆమె అంతరిక్షంలో నడిచింది కూడా!\nగత జనవరి 16 వ తేదీ కొలంబియా అంత రిక్షనౌకలో రెండవసారి వెళ్ళడానికి కూడా ఆమె ఎంపికయింది. అప్పుడామె పాఠశాలలో తనకు గణిత ఉపాధ్యాయిని అయిన నిర్మలా నంబూద్రిపాద్కు - తన వెంట అంతరిక్షానికి తీసుకు వెళ్ళడానికి ఒక బ్యానర్ కావాలని ఉత్తరం రాసింది. ఆ ఉపాధ్యా యిని 'నిరంతరం దారిచూపుతూ' అన్న మాటతో రెండు చేతులతో (ఉపాధ్యాయిని) విద్యార్థిని ఆశీర్వదిస్తున్నట్టు ఒక సిల్క్ బ్యానర్ను పంపింది.\nనిజంగానే కల్పనా యువతరానికి నిరంతరం దారిచూపే ఒక మార్గదర్శిని. యేటా ఆమె కర్నల్లో తాను చదివిన టాగూర్ బాలనికేతన్ పాఠశాల నుంచి ఇద్దరు విద్యార్థినులను నాసాకు పిలిపించి, స్వయంగా తానే తీసుకువెళ్ళి అంతా చూపించేది. వారిలో దృఢమైన పట్టుదలనూ, ధైర్యసాహసాలనూ ప్రేరేపించడానికి కృషి చేసేది.\nఅంతరిక్షనౌక నుంచి ఆమె చండీఘడ్లో తాను చదువుకున్న కళాశాలకు ఒక సందేశం పంపింది: \"కలల నుంచి నిజమైన విజయాలకు చేరే మార్గాలు ఉన్నాయి. వాటిని కనుగొనే దార్శనికత, అనుసరించి అందుకునే ధైర్య సాహసాలు, సాధించి తీరాలనే మొక్కవోని పట్టు దల, దీక్ష, నిరంతర కృషి కావాలి. అంతే!\"\nయువతకు ఆమె అందించిన సందేశంగా దీనిని భావించవచ్చు. ప్రపంచాన్ని దిగ్భ్రాంతిలో ముంచి ఆమె భౌతికంగా దూరమైనప్పటికీ, ఆమె జీవితం యువతకు స్ఫూర్తినిస్తుంది. ఆమె సాధించిన ఘనవిజయం ధృవతారలా కలకాలం నిలిచి ఉంటుంది!\nజన్మనిచ్చిన భారతదేశ కీర్తిపతాకను అంత రిక్షంలో ఎగురవేసిన కల్పనా చావ్లాకు అభివం దనం చేద్దాం!",
            "book_page_end": 9,
            "story_id": "2003_03_01",
            "raw_genre_backup": "వ్యాసం",
            "normalized_genre_te": "వ్యాసం",
            "normalized_genre_code": "ARTICLE",
            "content_type": "ARTICLE",
            "language": "TELUGU"
        },
        {
            "title": "మణికరణ్ –ప్రశాంత ప్రకృతి నిలయం!",
            "book_page_start": 10,
            "pdf_page_start": 10,
            "pdf_page_end": 10,
            "author": "చందమామ బృందం",
            "genre": "పర్యాటక వ్యాసం",
            "moral": "ప్రకృతి సౌందర్యాన్ని, పవిత్రతను గౌరవించాలి.",
            "keywords": [
                "మణికరణ్",
                "హిమాచలప్రదేశ్",
                "వేడినీటి బుగ్గలు",
                "గురుద్వారా",
                "రఘునాధీ ఆలయం"
            ],
            "characters": [],
            "locations": [
                "మణికరణ్",
                "కులూలోయ",
                "హిమాచలప్రదేశ్",
                "పార్వతీ నది",
                "భుంటర్"
            ],
            "content": "మంచుక్పున ఎత్తయిన శిఖరాలు,\nలోతైన సన్నటి అగాధాలు, ఉరుకు\nలతో పరుగులతో సాగే నదీనదాలు\nమొదలైన సుందర ప్రకృతి దృశ్యా\nలతో గంభీర హిమాలయ పర్వత\nశ్రేణులు పర్యాటకులకు కనుల\nవిందు చేస్తాయి. చూసినవారు\nవెండి లోయగా, దేవతల భూమిగా\nవర్ణించే కులూలోయ మధ్య మణి\nకరణ్ ఉన్నది. హిమాచలప్రదేశ్ రాష్ట్రంలో ఉన్న ప్రశాంత సుందర ప్రదేశం ఇది.\nసముద్రమట్టానికి 1,737 మీ. ఎత్తులో ఉన్న మణికరణ్ అక్కడి వేడినీటి బుగ్గలకు\nప్రసిద్ధిగాంచింది. పార్వతీ నదీతీరంలోని ఈ మణికరణ్ వేడినీటి బుగ్గల్లో స్నానం చేస్తే సర్వరోగాలూ\nతొలగిపోతాయని విశ్వసిస్తారు. పెద్దపెద్ద బండరాళ్ళ మధ్య నుంచి వేడినీటి బుగ్గలు వేగంగా వెలికి\nచిమ్ముతున్నాయి. వీటి ఉష్ణోగ్రత 88 - 95 డిగ్రీల సెంటిగ్రేడ్ వరకు ఉంటుంది. ఇరవై\nనిమిషాల్లో బియ్యాన్ని ఉడికించేంత వేడిలో ఈ నీళ్ళు ఉంటాయని చెబుతారు.\nఈ బుగ్గజలాలలో యురేనియంతోపాటు అలాంటి మరికొన్ని రేడియో యాక్టివ్ పదార్థాలు\nఉన్నాయని భూతత్వ శాస్త్రజ్ఞులు కనుగొన్నారు.\nమణికరణ్ శిక్షులకూ, హిందువులకూ యాత్రాస్థలంగానూ ఉంటున్నది. శిక్టు గురువు\nగురునానక్ ఈ ప్రదేశానికి విచ్చేసినందుకు గుర్తుగా ఇక్కడ ఒక గురుద్వారా నిర్మించబడింది.\nఆయన ఇక్కడ కొంతకాలం ధ్యానంలో గడిపారని చెబుతారు. మణికరణ్ లోని రఘునాధీ\nఆలయం అనే శ్రీరామమందిరం పదిహేనవ శతాబ్దంలో నిర్మించబడింది. ఇది భక్తులను విశేషంగా\nఆకర్షిస్తోంది.\nఅక్కడికి చేరుకోవడం ఎలా?\nకులూకు 4.5 కి.మీ. దూరంలో మణికరణ్ ఉన్నది. రోడ్డుద్వారానే ఇక్కడికి చేరుకోవడం\nసాధ్యం. ఇక్కడికి 3 5 కి.మీ. దూరంలో భుంటర్ (కులూ) విమానాశ్రయం ఉన్నది.",
            "book_page_end": 10,
            "story_id": "2003_03_02",
            "raw_genre_backup": "పర్యాటక వ్యాసం",
            "normalized_genre_te": "వ్యాసం",
            "normalized_genre_code": "ARTICLE",
            "content_type": "ARTICLE",
            "language": "TELUGU"
        },
        {
            "title": "భార్య తెలివి!",
            "book_page_start": 11,
            "pdf_page_start": 11,
            "pdf_page_end": 12,
            "author": "చందమామ బృందం",
            "genre": "జానపద కథ",
            "moral": "కండబలం కన్నా బుద్ధిబలం మిన్న. తెలివైన భార్య లభించడం అదృష్టం.",
            "keywords": [
                "రాక్షసులు",
                "బుద్ధిబలం",
                "రక్తాక్షి తెలివి",
                "కుంభోదరుడు",
                "వీరబాహు"
            ],
            "characters": [
                "కుంభోదరుడు",
                "వీరబాహు",
                "రక్తాక్షి"
            ],
            "locations": [
                "వింధ్యారణ్య ప్రాంతం"
            ],
            "content": "చాలా యేళ్ళ క్రితం వింధ్యారణ్య ప్రాంతంలోని\nపక్క పక్క లోయల్లో కుంభోదరుడు, వీరబాహు\nఅనే ఇద్దరు పర్వతాకారులైన రాక్షసులు ఉండే\nవాళ్ళు. ఒకరినొకరు చూసి ఎరుగనప్పటికీ, ఒకరిని\nగురించిన విశేషాలు మరొకరు విన్నారు. పెద్ద పెద్ద\nకళ్ళతో, చెవులతో వాళ్ళు నడుస్తూంటే కొండలు\nకదలినట్టు ఉండేవి. చెట్లతో పళ్ళు తోముకునే\nవాళ్ళు. మామూలు మనుషులను ఈగల్లాచంపి\nతింటూ, కొలనులోని నీళ్ళను ఒక్క గుక్కలో\nతాగేసేవాళ్ళు.\nఒకనాడు కుంభోదరుడు వీరబాహును\nచూడాలనుకున్నాడు. ఈ అరణ్యంలో తానొక్కడే\nబలమైన రాక్షసుడిగా ఉండాలి. తనకు సాటి\nరాగల, తనతో పోటీపడగల మరొక రాక్షసుడు\nఉండకూడదు. వాడి బలమెంతో ఆరా తీసి, వాడి\nఅంతుచూడాల్సిందే అని నిర్ణయించాడు. బ్రహ్మాండ\nమైన ముళ్ళగదను ఎత్తుకుని బయలుదేరాడు.\nతన మాట కాదన్నవాళ్ళను కుంభోదరుడు\nగదతోమోది చంపేస్తాడని వీరబాహు విని ఉన్నాడు.\nఇప్పుడు తనను వెతుక్కుని వస్తున్నాడంటే తప్పక\nగొడవవుతుంది. బలహీనులైన మానవులైతే\nనంచుకు తినేయవచ్చు. వీడోమో తనకు సాటి\nరాగల బలవంతుడైన రాక్షసుడు. వాడి నుంచి\nఎలాగైనా తప్పించుకోవాలి. ఎక్కడైనా దాక్కుందా\nమంటే ఇంత పెద్ద పర్వతాకారంతో అది సాధ్యం\nఅయ్యే పనేనా? ఏం చేయడమా అని గుటకలు\nమింగసాగాడు.\nఎక్కడికో వెళ్ళి, అప్పుడే ఇంటికి వచ్చిన వాడి\nభార్య రక్తాక్షి, భర్త పడే అవస్థను చూసి కారణం\nఅడిగింది. వీరబాహు చెప్పాడు. “ఓస్ ఇంతేనా?\nదీనికెందుకు అంత బెదిరిపోతున్నావు? నువ్వు\nమంచం మీదముసుగుదన్నిపడుకో. మిగతా నేను\nచూసు కుంటాను. అయితే, నేను చెప్పేంతవరకు\nమంచం మీద అటూ ఇటూ కదలకూడదు!”\nఅన్నది రక్తాక్షి ధీమాగా.\n“ఏం చేయాలనుకుంటున్నావు? వాణ్ణి ఎలా\nతిప్పి పంపగలవు?\" అని అడిగాడు వీరబాహు\nబెదురు బెదురుగా.\n“అవన్నీ నీకెందుకు? నువ్వు వెళ్ళి నిర్భ\nయంగా పడుకో. నేను ఇక్కడ ఉన్నంతవరకు నీ\nమీద ఈగవాలనివ్వను,” అంటూ భర్తను మంచం\nమీద పడుకోమని దుప్పటి కప్పింది.\nకుంభోదరుడు నడుస్తూంటే భూమి అదర\nసాగింది. దారిలో అందినచెట్లను పీకి తల్లకిందులు\nచేస్తూ, గదతో గుహల మీద మోది వాటిలో ఉన్న\nపులులనూ, సింహాలనూ బెదరగొడుతూ, పెద్దపెద్ద\nఅంగలతో ముందుకు నడవసాగాడు. వాడి కాళ్ళ\nకిందపడి నలిగిపోకుండా లేళ్ళు, కుందేళ్ళు, ముంగి\nసలు అటూ ఇటూ పరిగెత్తసాగాయి. తల్లకిందులైన\nచెట్ల నుంచి పక్షులు ఎగిరిపోసాగాయి.\nరక్తాక్షి ఇంట్లో నుంచి బయటకువచ్చేలోగానే,\nఇంటిని సమీపించిన కుంభోదరుడు, “ఎక్కడా\nపిరికిపంద వీరబాహు? ఇల్లు వెతుక్కుని వచ్చినా,\nపాదాలపైబడి మొక్కడా? ఏమిటా కండకావరం?\nపిలువు వాణ్ణి,” అని గర్జించాడు.\n“నా భర్త ఇంట్లో లేడు. పక్క అడవిలో\nజరుగుతూన్న బంధువుల పెళ్ళికి వెళ్ళాడు,”\nఅన్నది రక్తాక్షి.\n\"అబద్ధాలాడకు. నీ భర్త బయటికి రాలేదంటే,\nఈ కోళ్ళన్నిటినీ తినేయగలను,\" అన్నాడు\nకుంభోదరుడు గుడ్లురుముతూ.\n\"కోళ్ళా! అవెక్కడున్నాయి? ఆ పేలను చూసి\nకోళ్ళని భ్రమపడ్డావా?నా భర్త రోజూ తల దువ్వు\nకునేప్పుడు, వందల కొద్దీ పేలు రాలుతూంటాయి.\nవాటిని కాళ్ళతో నలపలేక నానా అవస్థ పడుతున్నా\nననుకో!” అన్నది రక్తాక్షి.\nఆ జవాబుకు గతుక్కుమన్న కుంభోద\nరుడు, ఆవులు అరుస్తున్న శబ్దం విని, కొట్టంకేసి\nచూస్తూ, “మర్యాదగా నీ భర్తను బయటకు\nరమ్మను. ఈ రోజు నేనో వాడో తేలిపోవాలి. రాలే\nదంటే మీ ఆవుల్ని చంపి తినేస్తాను,\" అన్నాడు\nగదను నేలకు తాటిస్తూ.\n\"ఆవులా? నీకేమైనా మతి చలించిందా\nఏమిటి? అవన్నీ నా పెంపుడు ఎలుకలు. వాటిని\nపెంచుకోవడానికి నా భర్తను బతిమాలాడవలసి\nవచ్చింది. పెంపుడు జంతువులంటే ఆయనకు\nఅసలు గిట్టదు,” అన్నది రక్తాక్షి విచారంగా.\nఆమాట విని కుంభోదరుడు ఉలిక్కిపడ్డాడు.\nకోళ్ళను పేలన్నది. ఇప్పుడేమో ఆవులను ఎలుక\nలంటున్నది! ఆ లెక్కన ఆమె భర్త ఎంత పెద్ద ఆకా\nరంతో ఉంటాడో కదా? అన్న భయంతో ఆలోచించ\nసాగాడు. అయితే ఆ భయాన్ని బయటపెట్ట\nకుండా, “నీ కల్లబొల్లి కబుర్లు నా దగ్గర సాగవు.\nమాటలతో ఆ పిరికివెధవ బయటకు రాడు. నేనే\nవెళ్ళి చూస్తాను,\" అంటూ ఇంట్లోకి జొరబడి,\nఇల్లంతా కలయచూసి, ఎవరూ కనిపించక\nపోవడంతో విసురుగా పడక గదిలోకి వెళ్ళాడు.\nవాడి వెనకగా వచ్చిన రక్తాక్షి, “అలికిడి\nచేయొద్దు. అతి కష్టం మీద ఇప్పుడే నా బిడ్డను\nనిద్రపుచ్చాను. లేచాడో, ఓ పట్టాన నిద్రపోడు,”\nఅన్నది.\n“నీ బిడ్డా వీడు?\" అంటూ అదిరిపడ్డాడు\nకుంభోదరుడు. వీరబాహు నిద్రపోతున్న మంచం\nకేసి చూస్తూ, దుప్పటి కప్పుకుని నిద్రబోతూన్న\nవాడి ముఖం కనిపించలేదు. “చంటివాడే కొండలా\nవుంటే, వాడి తండ్రి ఏ పరిమాణంలో ఉంటాడో\nకదా? నేనిక్కడికి వచ్చి పెద్ద పొరబాటు చేశాను,”\nఅనుకుంటూ దడదడలాడే గుండెతో ఇంటి\nవెలుపలికి వచ్చి, “చెల్లెలా, రక్తాక్షీ! నీ భర్తను ఒకసారి\nచూసి వెళదామని వచ్చాను. వీలుకాలేదు. ఆయన\nరాగానే నా దండాలు తెలియజెప్పు,” అంటూ\nతిరిగి చూడకుండా వెళ్ళిపోయాడు.\nకుంభోదరుడు కనుచూపుమేర దాటి వెళ్ళాడని\nతెలిశాక, రక్తాక్షి ఇంటి లోపలికి వెళ్ళిభర్తను తట్టి\nలేపింది. సంతోషంగా లేచి కూర్చున్న వీరబాహు,\n\"నేను బలశాలినైన గొప్ప రాక్షసుణ్ణి. అయినా నా\nకండబలం కన్నా, నీ బుద్ధిబలం మిన్న. నీలాంటి\nతెలివైన భార్య లభించడం నా అదృష్టం,” అన్నాడు\nభార్యకేసి మెచ్చుకోలుగా చూస్తూ.",
            "book_page_end": 12,
            "story_id": "2003_03_03",
            "raw_genre_backup": "జానపద కథ",
            "normalized_genre_te": "జానపద కథ",
            "normalized_genre_code": "FOLK_TALE",
            "content_type": "STORY",
            "language": "TELUGU"
        },
        {
            "title": "మాయాసరోవరం",
            "book_page_start": 13,
            "pdf_page_start": 13,
            "pdf_page_end": 18,
            "author": "చందమామ బృందం",
            "genre": "ఫాంటసీ, ధారావాహిక",
            "moral": "శత్రువుపై పగ సాధించడం కంటే ముఖ్యమైన కర్తవ్యాలను నిర్వర్తించాలి.",
            "keywords": [
                "జయశీల",
                "సిద్ధసాధకుడు",
                "మకరకేతు",
                "జలవృకరాక్షసులు",
                "కాంచనమాల"
            ],
            "characters": [
                "జయశీల",
                "సిద్ధసాధకుడు",
                "మకరకేతు",
                "దేవశర్మ",
                "మాయాసరోవరేశ్వరుడు",
                "కాంచనమాల",
                "కనకాక్షరాజు",
                "జలవృకరాక్షసుడు",
                "మరుగుజ్జు సేనాని",
                "నరవానరం",
                "జలగ్రహం"
            ],
            "locations": [
                "నది తీరం",
                "అరణ్యం"
            ],
            "content": "[జయశీల, సిధ్ధసాధకులకు నది దగ్గర మకరకేతుతోపాటు దేవశర్మ కూడా కనిపించాడు. ఆ\nసమయంలో హంసల రథం ఒకటి వచ్చి నదిలో దిగింది. ఆ రథం మీది నుంచి జారి అరణ్యంలో\nపడిపోయిన మాయాసరోవరేశ్వరుణ్ణి, కాంచనమాలనూ ఎలా రక్షించటమా అని వాళ్ళు ఆలోచిం\nచేంతలో జలవృకరాక్షసులు హంసల రథం మీదికి దాడి వచ్చారు.\nతరవాత-]\nహంసల రథాన్ని చుట్టుముట్టి పట్టుకోవా\nలని చూస్తున్న జలరాక్షసులు కంటబడ\nగానే, జయశీలుడు దూరంగా పారవేసిన\nకత్తిని చప్పున చేతికి తీసుకుని, “వీళ్ళేనా\nజలవృక రాక్షసులు! తోడేళ్ళ తలలూ,\nమానవశరీరాలూ - వింతగా వున్నారు,”\nఅన్నాడు.\nమకరకేతు తన చేతగల ఆయుధాన్ని\nపైకెత్తి పట్టుకుని, ఎంతో ఆదుర్దాపడిపోతూ,\nనాలు గడుగులు నదికేసి నడిచి, అంతలోనే\nఆగిపోయి, జయశీలుడితో, “జయశీలా! ఈ\nజలరాక్షసులు హంసల రథాన్ని పట్టుకోవా\nలని చూస్తున్నారు. వాళ్ళను హతమార్చేం\nదుకు మాకు సాయర్ రాలేవా?” అని\nఅడిగాడు.\nజయశీలుడు తాపీగా తన కత్తిని ఒరలో\nపెడుతూ, “మా కనకాక్షరాజు పిల్లలను మీ\nమాయాసరోవరపు రాజు అపహరించుకు\nపోయాడు. నాకు వాళ్ళను రక్షించవలసిన\nబాధ్యతే కాక, ఈ దుర్మార్గానికి పాల్పడిన మీ\nరాజు మీద పగతీర్చుకోవలసిన అవసరం\nకూడా వున్నది. ఆ హంసల రథంలో మీరాజు\nలేకపోవటం, అతగాడి అదృష్టం, తెలిసిందా?”\nఅన్నాడు కోపంగా.\nఆ జవాబుకు మకరకేతు వెలవల పోయి,\nదేవశర్మతో, “వైద్యదేవా, జయశీలుడికి మామీద\nఇంత గాఢమైన శత్రుత్వం ఉంటుందని\nనేనూహించలేదు. రాచపిల్లల కెలాంటి హానీ,\nమాయాసరోవరేశ్వరుడు చేయకపోగా,\nవాళ్ళిద్దరినీ ఎంతో ప్రేమగా సాకుతున్నాడు,\"\nఅన్నాడు.\n“జయశీలా, నా మాట విని, ముందు\nకత్తిని ఒరలో నుంచి బయిటికి లాగు. సరోవరే\nశ్వరుడి మీద పగసాధించేందుకు ఇది సరి\nఅయిన తరుణం కాదు,\" అన్నాడు దేవశర్మ.\nఆ మరుక్షణం జయశీలుడు, కత్తి\nదూశాడు. ఆ వెంటనే సిద్ధసాధకుడు, \"జై,\nమహాకాళా!” అంటూ ఎగిరి నరవానరం మీద\nకూర్చున్నాడు. కనుమూసి తెరిచేంతలో\nఅందరూ భీకరంగా అరుస్తూ పోయి, నదిలో\nదూకి, జలరాక్షసులను ఎదుర్కొన్నారు.\nఈ లోపల హంసల రథంలో వున్న అంగ\nరక్షకుడు రథాన్ని జలరాక్షసుల చేతబడ\nకుండా నదిలో అటూ ఇటూ పరిగెత్తించ\nసాగాడు. ఏనుగు జలగ్రహం మీద ఎక్కి, కత్తి\nతిప్పుతూ తమపైకి వచ్చిన మకరకేతుణ్ణి,\nనరవానరం మీద సవారీ చేస్తూ వచ్చి పడిన\nసిద్ధసాధకుణ్ణి చూసి జలరాక్షసులు హడలి\nపోయారు. వాళ్ళు పారిపోయేందుకు నీట\nమునగబోయేంతలో, మకరకేతు ఉసికొల్పిన\nజలగ్రహం, వాళ్ళను తొండంతో పట్టి ఎత్తి, నది\nఒడ్డుకు విసిరి వేయసాగింది. జయశీలుడు\nనీళ్ళలో ఈదుతూ, అందిన శత్రువులను\nఅందినట్టు తన కత్తితో పొడవ సాగాడు.\nఒక పావుగంట కాలం గడిచే లోపలే జల\nవృకరాక్షసుల్లో కొందరు మరణించారు. చాలా\nమంది బాగా గాయపడి, నీట మునగ లేకా,\nతేలలేకా నదీజలం వాలున పడి కొట్టుకుపో\nసాగారు. జలగ్రహం తొండంతో చుట్టి ఒడ్డుకు\nవిసిరినవాళ్ళు, నడుమూ, కాళ్ళూ చేతులూ\nబెణకటంతో, లేచి నీటి దగ్గిరకు పోబోయి,\nఅది సాధ్యంకాక కీచుమని అరుస్తూ గిలగిలా\nతన్నుకోసాగారు.\nసిద్ధసాధకుడు ఎక్కివున్న నరవానరం ఒక\nజలవృకరాక్షసుణ్ణి రెండు చేతులతో గట్టిగా\nపట్టుకుని, సాధకుడితోపాటు నీటి నుంచి\nబయటికి వచ్చింది. అతడి వెనకగా మకర\nకేతుడూ, సర్పనఖ, సర్వస్వరులూ ఒడ్డుచేరారు.\nజయశీలుడు మాత్రం హంసల రథంలో ఎక్కి\nకూర్చుని, అందులో వున్నవాడికి కత్తి చూపి\nబెదిరిస్తూ, “ఒరే, సరోవరేశ్వరుడి అంగరక్షకుడా,\nరథాన్ని ఒడ్డుకు చేర్చు! రథంతోపాటు ఆకాశం\nలోకి ఎగిరి పారిపోవాలని చూశావో, ముందు\nనీ తల మొండెం నుంచి వేరైపోతుంది,\nజాగ్రత్త!\" అని హెచ్చరించాడు.\nఆ మాటలకు అంగరక్షకుడు కళ్ళెర్ర\nచేసి, “మహాశక్తి సంపన్నుడైన మాయాసరో\nవరేశ్వరుడి అంగరక్షకుణ్ణి, నేను! అలాంటి\nనన్ను ఇంతవరకూ ఇలా దూషించి అవమాన\nపరిచినవాడెవడూ లేడు!\" అన్నాడు.\n“నేనున్నాను! ఏదీ చూస్తాను, కత్తి దూయ\nగలవా?\" అంటూ జయశీలుడు తన కత్తిని\nకిందపెట్టి, ఎడమచేత్తో అంగరక్షకుడి మెడను\nగట్టిగా వడిసి పట్టుకున్నాడు.\nఅంగరక్షకుడు గుప్పెట బిగింపుకు విల\nవిల్లాడిపోతూ, “నువ్వెవరోగాని గొప్ప ధైర్య\nశాలివేగాక; బలవంతుడివి కూడా. నా మెడ\nవదులు,\" అన్నాడు.\nజయశీలుడు అతడిని వదిలి, “ఇకమారు\nమాట్లాడకుండా, నీ రథాన్ని ఒడ్డుకు నడుపు. \nనీ యజమాని గురించి, నీతో మాట్టాడవల\nసింది చాలా వున్నది,\" అన్నాడు.\nఅంగరక్షకుడు మరి నోరెత్తకుండా హంస\nలను అదిలించి, వాటిచేత రథాన్ని నది ఒడ్డుకు\nలాగించాడు. రథం ఒడ్డుకు చేరగానే సిద్ధ\nసాధకుడు ఉత్సాహంగా నరవానరం మీది\nనుంచి కిందికి దూకి, వానరం చేతుల్లో భయ\nకంపితుడై వున్న జలవృకరాక్షసుడి చెవులు\nరెండూ పట్టుకుని నేలమీదికి దింపి, “ఒరే,\nనీటి తోడేలు వెధవా, పారిపోవాలని చూశావో\nచిత్రవధ చెయ్యగలను!\" అని హెచ్చరించి,\nహంసల రథం దగ్గిరకు పోయి, \"జయశీలా!\nఈ రథం మీద నరవానరంతో హిమాలయ\nశిఖరాలకు పోయి, అక్కడ తపస్సు చేసుకోవా\nలని వున్నది. మా ఇద్దర్నీ ఇది మోయగల\nదంటావా?\" అని అడిగాడు.\nఆ ప్రశ్నకు చిరునవ్వు నవ్వుతూ జయ\nశీలుడు, రథంలో వున్న అంగరక్షకుడి కేసి\nచూశాడు. అంగరక్షకుడు రథచక్రాన్ని కళ్ళ\nకద్దుకుని, \"అయ్యా, ఇది మహత్తుగల రథం.\nఈ హంసలు కేవలం అలంకారప్రాయమైనవి.\nసరోవరేశ్వరుడు కోరితే రథం, ఏడేడు పధ్నా\nలుగు లోకాలూ చుట్టబెట్టి రాగలదు. నా\nమాట నమ్మండి,\" అన్నాడు.\n\"అలాగా! అంత మహత్తయిన రథం అర\nణ్యంలో రాబందుల దాడికి తలకిందులెందు\nకైంది? ఆ సమయంలో నువ్వనే మాయా సరో\nవరేశ్వరుడు కూడా రథంలోనే వున్నాడు కదా?\nఇక నోరుముయ్యి, శూలానికి గుచ్చి నది\nమధ్యకు విసిరివేయగలను,\" అంటూ సిద్ధ\nసాధకుడు అంగరక్షకుడి పైకి శూలం ఎత్తాడు.\nజయశీలుడు అతణ్ణి శాంతించమని, \"సాధకా,\nరథం మీది నుంచి అరణ్యవృక్షాల్లోకి జారి\nపడింది ఒక్క సరోవరేశ్వరుడే కాదు; హిరణ్య\nపురం రాజు కనకాక్షుడి కుమార్తె కాంచనమాల\nకూడా ఆ ప్రమాదానికి గురైంది. ఆ మాట\nమరవకు,” అన్నాడు.\nమకరకేతు విచారంగా ముఖం పెట్టి,\n\"జయశీలా, మా రాజును వెతికి రక్షిచేందుకు\nమేం ఈ హంసల రథం మీద బయలుదేరు\nతున్నాం. ఆ మహారాజు ఎలావున్నాడో ఏమో?\"\nఅన్నాడు.\n“మేమూ బయలుదేరుతున్నాం. రాజ\nకుమార్తె కాంచనమాల ఏమైందో తెలుసు\nకోవాలి. ఒకవేళ ఆమెకు పెద్దప్రమాదం ఏమైనా\nజరిగివుంటే, అందుకు మీ రాజుదే పూర్తి బాధ్యత\nఅతడి తలను కనకాక్షరాజుకు కానుకగా\nఇవ్వబోతున్నాను,” అన్నాడు జయశీలుడు.\nఅంతవరకూ తల వంచుకుని దీర్ఘంగా\nఆలోచిస్తున్న దేవశర్మ, అప్పుడు చప్పున తల\nపైకెత్తి, \"జయశీలా, లోగడే చెప్పాను, పగ\nసాధించేందుకు ఇది సమయం కాదని, వెంటనే\nబయలుదేరి ఆ సరోవరేశ్వరుడూ, కాంచన\nమాలా అరణ్యంలో ప్రాణాలతో వున్నారో లేదో\nతెలుసుకోవటం ముఖ్యం,” అన్నాడు.\n“అవునవును, సరోవరరాజు మాటేమోగాని,\nకాంచనమాల సజీవురాలు అవునో కాదో తెలు\nసుకోవటం నాకూ, సిద్ధసాధకుడికీ ముఖ్యం.\nఏం, సాధకా, ఇక ప్రయాణం అవుదామా?”\nఅన్నాడు జయశీలుడు.\nసిద్ధసాధకుడు చుట్టూ ఓమారు కలయ\nచూసి, “ఇంత భీకర మహారణ్యంలో వాళ్ళు\nఎక్కడ పడిపోయారో తెలుసుకోవటం ఎలా?\nఅన్నాడు.\nసాధకుడు ఇలా ప్రశ్నించగానే హంసల\nరథంలోని అంగరక్షకుడు ఒడ్డుకు దిగి, సాధ\nకుణ్ణి సమీపించబోయి, నరవానరం కళ్ళురమ\nగానే వెనక్కు రెండడుగులు వేసి, “అయ్యా,\nమా రాజుగారూ, కాంచనమాల అనే రాజ\nకుమారీ అరణ్యంలో పడిపోయిన చోటు\nనాకు బాగా తెలుసు. ఆ ప్రదేశానికి దాపులనే\nఒక కొండ వున్నది; ఆకాశాన్నంటే మహావృ\nక్షాలున్నవి; ఒక చోట చెట్టూ చేమా లేని ఖాళీ\nప్రదేశాన్నుంచి, తెల్లని పొగ ఆకాశంకేసి\nలేస్తున్నది,” అన్నాడు.\n\"అదీ సంగతి! అంగరక్షకుడి సాయంతో\nమనం ఆ ప్రదేశాన్ని చేరగలం. ఇక రథం\nఎక్కండి,\" అంటూ దేవశర్మ రథంకేసి బయలు\nదేరాడు.\n“వైద్యదేవా! రథంలో అందరికీ చోటుం\nటుందా? సిద్ధసాధకుడూ, అతడి వాహనం\nమాటేమిటి? మకరకేతు తన జలగ్రహంతో\nఆకాశంలోకి ఎగిరి, మనను అనుసరిస్తాడా?\"\nఅన్నాడు జయశీలుడు.\nదేవశర్మ అందరికేసి ఓమారు చూసి,\n\"వాహనాలున్న వాళ్ళంతా, తమ వాహనాల\nమీద రావలసిందే. ఏం, సాధకా? ఏం, మకర\nకేతూ?” అన్నాడు.\nమకరకేతు, సిద్ధసాధకుడికేసి చూశాడు.\nసిద్ధసాధకుడు పళ్ళు కొరుకుతూ మకరకేతు\nకేసి గుచ్చి చూస్తూ, \"మేము, మీ అంత\nవేగంగానూ, ఆ అరణ్యప్రాంతాన్ని చేరగలం.\nకాని, దారిలో ఈ మకరకేతు ఏదైనా మోసం\nచేయాలని చూశాడో - ఇతగాణ్ణి నా నరవాన\nరానికి మేతగా వేస్తాను,” అన్నాడు.\n“సాధకా, కోప్పడకు. ఇప్పుడు మనమంతా\nమిత్రులం,” అన్నాడు మకరకేతు.\n\"ఈ మాట చాలాసార్లు విన్నాను! రాజు\nగారి పిల్లలు కాంచనమాలా, కాంచనవర్మా\nసురక్షితంగా మాకు దొరికేవరకూ, మీ\nమాయా సరోవరం తండాగాళ్ళందరూ మాకు\nపరమ శత్రువులు!” అన్నాడు సిద్ధసాధకుడు\nగంభీరంగా.\nఆ తరవాత సాధకుడూ, మకరకేతూ\nతప్ప మిగతావాళ్ళందరూ హంసల రథంలో\nఎక్కారు. అంగరక్షకుడు వాళ్ళిద్దరికీ రావల\nసిన దిక్కు చూపించి, \"ఒక పెద్ద కొండా,\nమేఘాలను తాకే మహావృక్షాలూ... బాగా\nగుర్తుంచుకోండి,\" అన్నాడు.\nహంసలరథం ఆకాశంలోకి లేచింది. అది\nఅలా కనబడకుండా పోగానే సిద్ధసాధకుడు\nనరవానరం భుజాల మీద ఎక్కి కూర్చుని,\n\"కేతూ, ఇక బయలుదేరుదామా?” అన్నాడు.\nమకరకేతు తల ఊపి, జలగ్రహం మీదికి\nపోయాడు. అంతలో సాధకుడికి బందీగా\nదొరికిన జలవృకరాక్షసుడు, అతడికి ప్రాణా\nచారం పడిపోతూ, “మహావీరుడా, నన్ను\nమీ బంటుగా వెంట తీసుకుపొండి. ఈనాటి\nనుంచీ నేను తమ సేవకుణ్ణి!” అన్నాడు.\nఆ మాటలకు సిద్ధసాధకుడు ఉప్పొంగి\nపోయి, \"ఒరే, జలవృకా, లెస్స పలికావు!\nనా నరవానరం అంత వేగంగా నన్ననుసరించి\nరాగలవా?” అన్నాడు.\n“దొరా, నాకు రెక్కలొకటే తక్కువ, అయినా\nనేలమీద ఆకాశంలోని పక్షి అంతవేగంగానూ\nపరిగెత్తగలను,” అన్నాడు జల రాక్షసుడు.\n\"ఆహా, మెచ్చదగిన మాటరా, సేవకా!\"\nఅంటూ సిద్ధసాధకుడు, జలరాక్షసుడి భుజం\nతట్టి, నరవానరాన్ని అదిలించబోయేంతలో\nఅక్కడికి, మరుగుజ్జుసేనాని కొందరు పొటేళ్ళ\nవాహనాల మీద అనుచరులతో కలిసి వచ్చాడు.\n“ఓహో, వీర మరుగుజ్జు సేనానా! ఏమిటి\nవిశేషం?\" అని అడిగాడు సిద్ధసాధకుడు\nఉత్సాహంగా,\nమరుగుజ్జు సేనాని, నది ఒడ్డున గాయపడి\nగిలగిల్లాడుతున్న జలవృకరాక్షసులను సాధ\nకుడికి చూపుతూ, “దొరా, ఇక్కడ జరిగిన\nదంతా మేమా గుట్టచాటున వుండి చూశాం.\nఈ తోడేలు తలల మనుషుల్ని ఏం చేయ\nమన్నారు? వీళ్ళనిలా చికిత్స లేకుండా చావ\nనివ్వటం ధర్మంకాదు గదా?” అన్నాడు.\n'మంచి మాట పలికావు! ఆ దుర్మార్గుల్ని\nచికిత్స చేసే పరలోకానికి పంపు. కాని జాగ్రత్త,\nకాస్త ఊపిరీ, శక్తీ రాగానే వాళ్ళు మిమ్మల్ని\nపట్టుకు తినేసే ప్రమాదం ఉన్నది,” అన్నాడు\nసిద్ధసాధకుడు.\nసిద్ధసాధకుడు మాట ముగించే లోపలే,\nమరుగుజ్జు సేనాని నదికి ఆవలివైపునున్న\nఅరణ్యం కేసి ఆశ్చర్యంగా చూస్తూ, “దొరా,\nఅటుకేసి చూడండి! ఆకాశాన్నంటుతున్న\nఆ తెల్లని పొగ ఏమిటి? మహారణ్యం నిలువునా\nకాలిపోతున్నదా?” అన్నాడు.\n\"అరణ్యం కాలటం కాదు; ఆ పొగకు\nకారణం అయిన మంటల్లో మాయాసరోవరే\nశ్వరుడనే దుర్మార్గుడి శరీరం, సజీవదహనం\nఅవుతున్నది! నరవానరా, ఆ లేస్తున్న పొగకేసి\nవాయువేగంతో పరిగెత్తు,” అంటూ సిద్ధసాధ\nకుడు వానరాన్ని అదిలించాడు.\nనరవానరం అరణ్యం ప్రతిధ్వనించేలా ఒక\nకేకపెట్టి, బయలుదేరింది. దాని వెనకగా జల\nవృకరాక్షసుడూ, ఏనుగు జలగ్రహం మీద\nమకరకేతూ కదిలారు.\n- (ఇంకావుంది)",
            "book_page_end": 18,
            "story_id": "2003_03_04",
            "raw_genre_backup": "ఫాంటసీ, ధారావాహిక",
            "normalized_genre_te": "ఫాంటసీ ధారావాహిక",
            "normalized_genre_code": "FANTASY_SERIAL",
            "content_type": "SERIAL",
            "language": "TELUGU"
        },
        {
            "title": "రామసేనుడి నిర్ణయం (బేతాళ కథలు)",
            "book_page_start": 19,
            "pdf_page_start": 19,
            "pdf_page_end": 24,
            "author": "చందమామ బృందం",
            "genre": "బేతాళ కథ",
            "moral": "పరిపాలనా నిర్ణయాలు ప్రజల శ్రేయస్సును దృష్టిలో ఉంచుకుని, భవిష్యత్ పరిణామాలను ఊహించి తీసుకోవాలి. శిక్షించడం కంటే గుణపాఠం నేర్పడం ఉత్తమం.",
            "keywords": [
                "రామసేనుడు",
                "దివ్యదత్తుడు",
                "భవ్యవర్మ",
                "మారువేషం",
                "విక్రమార్కుడు"
            ],
            "characters": [
                "విక్రమార్కుడు",
                "బేతాళుడు",
                "రామసేనుడు",
                "దివ్యదత్తుడు",
                "భవ్యవర్మ",
                "రాణి",
                "సత్రం అధికారి"
            ],
            "locations": [
                "శ్మశానం",
                "ప్రమోదదేశం",
                "భాగ్యపురం",
                "సౌభాగ్యపురం"
            ],
            "content": "పట్టువదలని విక్రమార్కుడు చెట్టు\nవద్దకు తిరిగి వెళ్ళి, చెట్టుపై నుంచి\nశవాన్ని దించి భుజాన వేసుకుని,\nఎప్పటిలాగే మౌనంగా శ్మశానంకేసి\nనడవసాగాడు. అప్పుడు శవంలోని\nబేతాళుడు, “రాజా, ఇంతటి నిశిరాత్రి\nవేళ, విషసర్పాలూ, గుడ్లగూబలూ,\nనక్కల కఠోరమైన ఊళలతో భయా\nనకంగా వున్న ఈ శ్మశానంలో నువ్వు\nపడుతున్న శ్రమ చూస్తూంటే, నీకు\nబద్ధశత్రువైన వాడిక్కూడా నీ మీద జాలి\nకలుగుతుంది. ఇంతకూ, నువ్విన్ని\nశ్రమలకోర్చి సాధించదలచినదేమిటో\nసూచనప్రాయంగా కూడా తెలియడం\nలేదు. పూర్వం రామసేనుడనే రాజు,\nరాజ్యంలోని రెండు ముఖ్య నగరాలకు, తను\nనియమించిన అధికారుల పాలనఎలావున్నదీ\nప్రత్యక్షంగా తెలుసుకునేందుకు, మారు\nవేషంలో వెళ్ళి, నానా ఇక్కట్లకూ గురై, చివరకు\nవాళ్ళ శక్తిసామర్థ్యాల గురించిన అంచనా\nవిషయంలో ఏమాత్రం సందర్భశుద్ధిలేని\nనిర్ణయాలు తీసుకున్నాడు. నేనా రాజు కథ\nచెబుతాను, శ్రమ తెలియకుండా, విను,\"\nఅంటూ ఇలా చెప్పసాగాడు:\nఒకానొకప్పుడు ప్రమోదదేశాన్ని రామ\nసేనుడనే రాజు పాలించేవాడు. ఆయన నిరం\nతరం మామూలు ప్రజల కష్టసుఖాల గురించే\nఆలోచిస్తూ, వారికి మేలు కలిగించే మంచి\nపనులెన్నో చేశాడు. అంతటితో తృప్తిచెందక,\nతాను సమకూర్చిన సదుపాయాలు సక్ర\nమంగా చేరవలసిన ప్రజలకు చేరుతున్నవా\nలేదా అని తెలుసుకునేందుకు చారులను\nనియమించేవాడు. ఒకోసారి తనే మారు\nవేషంలో వెళ్ళి ఆరా తీసేవాడు.\nఅలాఒకసారి రామసేనుడు మారువేషంలో\nభాగ్యపురానికి వెళ్ళాడు. అక్కడ ఏ నోట విన్నా\nభాగ్యపురం అధికారి దివ్యదత్తుడి గురించిన\nపొగడ్తలే వినపడ్డాయి, ప్రజలు తన పేరును\nకూడా మరచి, దివ్యదత్తుణ్ణి పొగుడుతూంటే,\nరామసేనుడి మనసుకు కష్టంగా తోచింది.\nఆయన రాజధానికి తిరిగివెళ్ళాక కొందరు\nచారులను పిలిచి, “భాగ్యపురం అధికారి\nదివ్యదత్తుడికి పొగడ్తలంటే చాలా ఇష్టంలా\nవుంది. ప్రజలు తనను పొగిడేందుకు అతడు\nరాజధనాన్ని దుర్వినియోగంచేస్తున్నాడని, నాకు\nఅనుమానం కలుగుతున్నది. మీరు వెళ్ళి అతడి\nతప్పులు తెలుసుకురండి,” అని పంపాడు.\nచారులు వెళ్ళి వారం రోజుల్లో తిరిగివచ్చి,\n\"ప్రభూ! దివ్యదత్తుడు ప్రభుభక్తి పరాయ\nణుడు. ఏ పనిచేసినా తమరి పేరు మీదగానే\nచేస్తాడు. అతడు కలిగించే సౌకర్యాలు గొప్పగా\nవున్న కారణంగా, ప్రజలు కృతజ్ఞతతో దివ్య\nదత్తుణ్ణి పొగుడుతున్నారే తప్ప, రాజధనాన్ని\nదుర్వినియోగం చెయ్యడం కారణం కాదు,”\nఅని చెప్పారు.\nరామసేనుడికింకా నమ్మకం కలగలేదు.\nదివ్యదత్తుడు చారులక్కూడా లంచమిచ్చి\nవుండవచ్చన్న అనుమానం కలిగింది. తనే\nదివ్యదత్తుణ్ణి స్వయంగా పరీక్షించాలను\nకున్నాడు. అందుకని ఆయన పరదేశిలా\nమారువేషం వేసుకుని భాగ్యపురం వెళ్ళాడు.\nఅక్కడ ఒక సత్రంలో బసచేసి ఆ సాయం\nత్రంసత్రం అధికారితో, \"అయ్యా, నా వద్ద\nపదివేల వరహాలున్నవి. రాత్రి సమయంలో\nనగరసంచారం చేస్తూ, నగరం ఎంత అందంగా\nవుంటుందో చూడాలనుంది. నా వరహాల\nమూటను మీవద్ద వుంచి వెళ్ళేదా?\" అని\nఅడిగాడు.\n“ఇది దివ్యదత్తుడి అధికారంలో వున్న\nనగరం. ఇక్కడ దొంగల భయముండదు.\nనీవు డబ్బును సత్రంలోని నీ గదిలో వదిలి\nవెళ్ళవచ్చును. నా వద్ద దాచవచ్చును. మీ\nవెంట వుంచుకోవచ్చును,” అన్నాడు సత్రం\nఅధికారి.\nరామసేనుడు వరహాల మూటను తీసు\nకునే నగర విహారానికి బయల్దేరాడు. నగర\nవీధులన్నీ దీపాలతో దేదీప్యమానంగా వెలిగి\nపోతూ, అది రాత్రికాదు పట్టపగలా అని భ్రమ\nకొల్పేలా వున్నాయి. కొన్ని వైద్యశాలలు,\nరక్షకభట గృహాలు తెరిచి వుండడం గమ\nనించిన రామసేనుడు, దివ్యదత్తుణ్ణి మనసు\nలోనే అభినందించుకోకుండా వుండలేక\nపోయాడు. అయినా, ఆయన పరీక్ష ఇంకా\nముగియలేదు.\nరామసేనుడు తనవద్ద వున్న వరహాల\nమూటను నగర వీధుల్లో ఒకచోట వుంచి,\nఅక్కడినుంచి వెళ్ళబోతూండగా, ఎక్కణ్ణించో,\n“ఏయ్, ఆగు!” అన్న కేక వినబడింది.\nఆశ్చర్యంతో ఆగిపోయిన రామసేనుడి\nముందుకు ఒక రక్షకభటుడు వచ్చి, “నువ్వీ\nమూటను ఇక్కడ ఎందుకు వదిలావు?\nఇందులో విషపదార్థాల్లాంటివి ఏమీ లేవు\nకదా?” అని అడిగాడు.\n“అది నా ఇష్టం, అయినా నన్నీ ప్రశ్న\nఅడగడానికి నువ్వెవరు?\" అన్నాడు, రామ\nసేనుడు లేని కోపాన్ని నటిస్తూ.\n“నేను రక్షకభటుణ్ణి. నగర వీధుల్లో ఏ\nఅల్లర్లూ జరక్కుండా రహస్యంగా వుండి గమ\nనిస్తూంటాను! అది నా బాధ్యత,” అన్నాడు\nరక్షకభటుడు.\nభటుడికి దొరక్కూడదని పరుగు పుచ్చు\nకున్నాడు, రామసేనుడు. భటుడాయన్ను\nతరుముతూ వెళ్ళాడు. ఒకచోట రాజుకు\nకాలుజారి, కింద పడడంతో తలకు దెబ్బ\nతగిలి వెంటనే స్పృహ తప్పింది.\nరక్షకభటుడు గట్టిగా ఈలవేశాడు.\nఅప్పుడు నాలుగు మూలల నుంచీ మరికొం\nదరు భటులు వచ్చారు. రామసేనుణ్ణి వైద్య\nశాలకు చేర్చారు.\nవైద్యుడు, రాజు పరిస్థితి చూసి, “దెబ్బ\nగట్టిగా తగిలింది!\" అంటూ తగిన చికిత్స చేసి,\nతగిలిన దెబ్బకు కట్టు కట్టాడు.\nరామసేనుడు స్పృహ వచ్చాక, \"ప్రతి\nసామాన్యపౌరుడికీ ఈ నగరంలో ప్రాణరక్షణ\nవుండడం చాలా గొప్ప విశేషం. ఈ ఏర్పాట్లన్నీ\nచేసిన దివ్యదత్తుడి దర్శనమయ్యేవరకూ,\nనాకు మనశ్శాంతి వుండదు,” అన్నాడు.\nభటులద్వారా జరిగినది విన్న దివ్య\nదత్తుడు, కొద్దిసేపటికి వచ్చి రామసేనుణ్ణి\nపలకరించి, డబ్బు మూటను వీధిలో వదిలి\nపోవడాన్ని గురించి ప్రశ్నించాడు. అప్పుడు\nరాజు, “నేనీ నగరంలో నీ పాలన ఎలా వుందో\nపరీక్షించాలని మారువేషంలో వచ్చిన మహా\nరాజు రామసేనుణ్ణి. ప్రజలకు అన్నివిధాలా\nభద్రత కల్పించడంలో నువ్వు చేస్తున్న కృషిని\nఅభినందిస్తున్నాను,\" అన్నాడు.\nదివ్యదత్తుడు వెంటనే ఆయన ముందు\nమోకరిల్లి, \"ప్రభూ! నన్ను పరీక్షించాలన్న\nప్రయత్నంలో, తమ ప్రాణాలకు ప్రమాదం\nతెచ్చే పరీక్షలు మాత్రం చేయకండి,” అన్నాడు\nవినయంగా.\nరామసేనుడు, దివ్యదత్తుణ్ణి మరొకసారి\nఅభినందించి, రాజధానికి తిరిగి వెళ్ళాక,\nఅతణ్ణి పిలిపించి ఘనంగా సన్మానించాడు.\nఅది చూసి ఇతర నగరాల అధికారులందరూ,\nదివ్యదత్తుడిలాగే తమ నగరాలను తీర్చిదిద్ది\nసన్మానం పొందాలనుకున్నారు. అయితే,\nసౌభాగ్యపురం అధికారి భవ్యవర్మకు మాత్రం\nసన్మానం వెంటనే పొందాలన్న కోరిక పుట్టింది.\nఈ భవ్యవర్మ విలాసపురుషుడు. ప్రజల\nయోగక్షేమాలతడికి అంతగా పట్టవు. మహా\nరాణికి దగ్గరబంధువన్న కారణంగా, రామ\nసేనుడతడికి పదవినివ్వక తప్పలేదు.\nభవ్యవర్మ, మహారాణిని కలుసుకుని,\n\"నా నగరంలోనూ ప్రజలకు సకల సౌకర్యా\nలున్నాయి. దివ్యదత్తుడికి లభించిన గౌరవం,\nనాకు లభించకపోవడం చిన్నతనంగా వుంది.\nమీరు, మహారాజుకు ఒకసారి నగర సంద\nర్శనం చేయవలసిందిగా చెప్పండి. నేనెంత\nసమర్థుడినో ఆయనే స్వయంగా చూస్తారు, \"\nఅన్నాడు.\nరాణి ఈ విషయం రాజుకు చెప్పింది.\nఆయన రాణితో, “అలాగేనొక వారం రోజుల్లో\nవెళతాను. ముందుగా చెప్పివెళితే భవ్యవర్మ\nతగిన జాగ్రత్తలు తీసుకుంటాడు. ఈ విషయం\nనువ్వు రహస్యంగా వుంచు,” అన్నాడు.\nవారం రోజుల తర్వాత రాజు తన భటుడొక\nడికి పరదేశివేషం వేసి సౌభాగ్యపురం పంపాడు.\nతను నాగరికుడి వేషంలో పరదేశీవేషధారిని\nఅనుసరించాడు. ఆ పరదేశినే మహారాజని\nభ్రమపడిన భవ్యవర్మ, అతడికి నగరంలో ఎనలేని\nమర్యాదలు జరిగే ఏర్పాట్లు చేశాడు.\nపరదేశి వేషగాడు రాత్రిపూట నగరసంచారం\nచేస్తూ డబ్బు విడిచిపెడితే రక్షకభటుడతణ్ణి\nపట్టుకుని స్పృహ తప్పించి వెంటనే వైద్యశా\nలకు చేర్చాడు.\nఈ లోగా నాగరికుడి వేషంలో వున్న రామ\nసేనుడు తనకు విషజ్వరం సోకిందని వైద్య\nశాలకు వెళితే, అక్కడ అందరూ పరదేశికి మర్యా\nదలు చేసే ఏర్పాట్లలో వున్నారు. ఒక భటుడు,\nరామసేనుడితో నెమ్మదిగా, “నగరంలోని వైద్య\nశాలల్లో సమర్థులైన వైద్యులు లేరు. నెల\nజీతాలిక్కడ సక్రమంగా అందవని-అంతా\nభాగ్యపురం వెళ్ళిపోయారు. కొద్దిమంది\nప్రజ్ఞావంతుల సేవలు కేవలం భవ్యవర్మకే\nఅందుతాయి. నీకు ప్రాణాల మీద ఆశ\nఉంటే, వెంటనే భాగ్యపురం వెళ్ళు!” అని\nసలహా ఇచ్చాడు.\nరామసేనుడు రాజధానికి తిరిగివెళ్ళి,\nమహారాణికి జరిగినదంతా చెప్పి, “భవ్య\nవర్మకు నగరపాలనలో ఏమాత్రమూ సమర్థత\nలేదని, నీక్కూడా తెలుసునని నాకర్థమైంది.\nబంధుప్రీతి గదా! అందుకే మారువేషంలో\nనా రాక గురించి అతడికి ముందుగా వార్త\nఅందేలా చేశావు,\" అన్నాడు నవ్వుతూ.\nరాణి ఆశ్చర్యపోయి, \"భవ్యవర్మకు\nముందుగా వార్త పంపడంలాటిది నేనేం చెయ్య\nలేదు. మీరు, మారువేషంలో సౌభాగ్యపురం\nవెళ్ళబోతున్న సంగతి నాతో చెపుతున్నప్పుడు,\nనా చెలికత్తెల్లో ఎవరో చాటుమాటుగా వుండి\nవిని, ఈ వార్త భవ్యవర్మకు చేరవేసి వుంటారు.\nనేను ఈ పని చేసిందెవరో విచారించి, తగు\nవిధంగా శిక్షిస్తాను,” అన్నది.\nరామసేనుడు ఇందుకు అభ్యంతరం\nచెబుతూ, “దేవీ! అలా శిక్షించడంలాటి పని\nమాత్రం చేయకు. భవ్యవర్మ నీ బంధువు గనక,\nఅతడికి అంతో ఇంతో మేలుచేసి, నీ మెప్పు\nపొందాలని ఆ పని చేసి వుంటారు,” అన్నాడు.\nఆ తర్వాత, వారం తిరక్కుండానే రామ\nసేనుడు, భాగ్యపురం అధికారి దివ్యదత్తుణ్ణి\nసౌభాగ్యపురానికీ - సౌభాగ్యపురం అధికారి\nభవ్యవర్మను భాగ్యపురానికీ అధికారులుగా\nనియమించాడు.\nబేతాళుడు ఈ కథ చెప్పి, \"రాజా, రామ\nసేనుడు, భవ్యవర్మ-దివ్యదత్తుల శక్తిసామ\nర్థ్యాలను సరిగా అంచనా వేయలేకపోయా\nడనేది, అతడు చేసిన మార్పుల ద్వారా తెలు\nస్తూనే వున్నది కదా? చక్కని పరిపాలనతో\nప్రజాభిమానాన్ని చూరగొన్న దివ్యదత్తుణ్ణి,\nసౌభాగ్యపురం అధికారిగా నియమించడం,\nప్రజల సమస్యలను పట్టించుకోక విలాస\nజీవితం గడిపే భవ్యవర్మను భాగ్యపురం అధి\nకారిగా నియమించడం, ఏమాత్రం సందర్భ\nశుద్ధిలేని, అనాలోచిత నిర్ణయమేగదా? ఈ\nసందేహాలకు సమాధానం తెలిసికూడా చెప్పక\nపోయావో, నీ తల పగిలిపోతుంది,” అన్నాడు.\nదానికి విక్రమార్కుడు, “రాజు రామసేనుడి\nనిర్ణయం ముఖ్యంగా భాగ్యపుర, సౌభాగ్యపుర\nప్రజలను దృష్టిలో వుంచుకుని చేసినది.\nఎంతోకాలంగా దివ్యదత్తుడి అధికారంలో\nసర్వసౌఖ్యాలూ అనుభవిస్తున్న భాగ్యపుర\nప్రజలు, కొత్తగా నియమించబడిన భవ్యవర్మ\nవిలాసజీవితాన్నీ, ప్రజల బాగోగుల గురించి\nపట్టించుకోకపోవడాన్నీ ఎంతోకాలం సహిం\nచరు. వాళ్ళు తమ దుస్థితి గురించి తప్పక\nరాజు దగ్గర మొరబెట్టుకుంటారు. అప్పుడు\nభవ్యవర్మను పదివి నుంచి తొలగించవచ్చు.\nఆస్థితిలో రాణి కూడా అందుకు తప్పక అంగీ\nకరిస్తుంది. ఇక సౌభాగ్యపురానికి కొత్త అధి\nకారిగా నియమించబడిన దివ్యదత్తుడు ప్రజల\nయోగక్షేమాల విషయంలో తగు శ్రద్ధ తీసు\nకుని, త్వరలోనే సౌభాగ్యపురాన్ని భాగ్యపుర\nస్థాయికి కూడా అభివృద్ధిచేయగలడు. ఇలా\nఆలోచించే రామసేనుడు, ఈ నిర్ణయం\nతీసుకున్నాడు. కనుక, అందులో సందర్భ\nశుద్ధి లేకపోవడం, అనాలోచితం అంటూ\nఏమీలేదు,” అన్నాడు.\nరాజుకు ఈ విధంగా మౌనభంగం కలగ\nగానే, బేతాళుడు శవంతోసహా మాయమై\nతిరిగి చెట్టెక్కాడు.\n- (కల్పితం)\n[ఆధారం: జొన్నలగడ్డ రామలక్ష్మి రచన]",
            "book_page_end": 24,
            "story_id": "2003_03_05",
            "raw_genre_backup": "బేతాళ కథ",
            "normalized_genre_te": "బేతాళ కథ",
            "normalized_genre_code": "BETAALA_KATHA",
            "content_type": "STORY",
            "language": "TELUGU"
        },
        {
            "title": "భారత దర్శిని",
            "book_page_start": 25,
            "pdf_page_start": 25,
            "pdf_page_end": 25,
            "author": "చందమామ బృందం",
            "genre": "సాంస్కృతిక వ్యాసం",
            "moral": "భక్తి, త్యాగం, విశ్వాసం భారతీయ సంప్రదాయంలో ప్రధానమైనవి.",
            "keywords": [
                "తిరుపతి",
                "తలనీలాలు",
                "మొక్కుబడి",
                "భద్రకాళి ఆలయం",
                "మిరియాలు"
            ],
            "characters": [],
            "locations": [
                "తిరుపతి",
                "ఆంధ్ర",
                "తమిళనాడు",
                "కొడుంగల్లూరు",
                "కేరళ"
            ],
            "content": "తల నీలాల మొక్కుబడి\nఆలయపట్టణమైన తిరుపతి బస్ స్టాండ్, రైల్వేస్టేషన్\nప్రాంతాలలో ఎటుచూసినా బోడిగుండ్లే కనిపిస్తాయి.\nపురుషులు, స్త్రీలు, పిన్నలు, పెద్దలు అందరూ బోడిగుండ్ల\nతోనే కనిపించడం కొత్తగా వచ్చినవారికి వింతగా అనిపించ వచ్చు.\nఅయితే, ఈ బోడితలలవారు ఎవరా అంటే ఆంధ్ర, తమిళ\nప్రాంతాలనుంచి వచ్చిన ఏడుకొండలవాడి భక్తులే.\nవీళ్ళందరూ తిరుమల వేంకటేశ్వరస్వామికి భక్తితో\nతలనీలాలు సమర్పించినవారే. గుడిలో పుట్టెంటుకలు తీసి\nపిల్లల చెవులు కుట్టడం ఈనాటికీ తెలుగు, తమిళ ప్రాంతాలలో సంప్రదాయంగా కొనసాగుతున్నది.\nకొందరయితే పిల్లలకు ఒక ఏడాది పూర్తయ్యేలోగా కులదైవానికి ఈ మొక్కు బడిని చెల్లిస్తారు. ఇలా\nచేయడం పిల్లల ఆయురారోగ్యాలకు మంచిదని భక్తుల విశ్వాసం. అదిసరే, దేవుడు నిజంగానే భక్తుల\nజుట్టును కోరుతాడా అంటే, మొక్కుబడులు చెల్లిస్తే దేవుడు చల్లగా చూస్తాడని మామూలు భక్తులు\nవిశ్వసిస్తారు. జుట్టులో కాదు; దానిని సమర్పించేప్పుడు మనలో కలిగే భక్తి, త్యాగం ప్రధానమని విజ్ఞులు\nవ్యాఖ్యానిస్తారు. పురుషులైనా, స్త్రీలయినా మనిషి అందానికి జుట్టు ప్రధానమైనది. అలాంటి ముఖ్యమైన\nదానిని దేవుడికి సమర్పించడమంటే ఎంతో భక్తిభావం, త్యాగబుద్ధి ప్రదర్శించడమే అవుతుంది కదా!\nమిరియాల సమర్పణ!\nదేవతలను పూజించడానికి మల్లెలు, మొల్లలు, సంపెంగలు, గులాబీలు..\nమొదలైన పువ్వులే కావు, మిరియాలు కూడా సమర్పించవచ్చు! ఉత్తరకేరళ\nకొడుంగల్లూరు పట్టణంలో వెలసిన భద్రకాళి ఆలయంలో, దేవతకు ఇతర\nపూజాద్రవ్యాలతో పాటు మిరియాలు కూడా సమర్పిస్తారు. కాళి అంటే\nనలుపు అని ఒక అర్థం వుంది. మిరియాల రంగు కూడా నలుపే గనక అది కాళికి\nప్రీతిపాత్రమని చెబుతారు. మిరియాలు భక్తితో సమర్పిస్తే భద్రకాళి అమ్మవారు,\nమశూచి, పొంగులాంటి అంటువ్యాధులు రాకుండా కాపాడుతుందని భక్తుల\nవిశ్వాసం!",
            "book_page_end": 25,
            "story_id": "2003_03_06",
            "raw_genre_backup": "సాంస్కృతిక వ్యాసం",
            "normalized_genre_te": "వ్యాసం",
            "normalized_genre_code": "ARTICLE",
            "content_type": "ARTICLE",
            "language": "TELUGU"
        },
        {
            "title": "మేక నవ్వు - ఏడుపు!",
            "book_page_start": 26,
            "pdf_page_start": 26,
            "pdf_page_end": 28,
            "author": "బిందుసార్",
            "genre": "పౌరాణిక కథ",
            "moral": "హింసకు పాల్పడితే, ఆ కర్మఫలాన్ని అనుభవించక తప్పదు. అహింసా మార్గమే ఉత్తమం.",
            "keywords": [
                "మేక బలి",
                "యజ్ఞం",
                "కర్మఫలం",
                "మనిషి ఆత్మ",
                "అహింస"
            ],
            "characters": [
                "గృహస్థు (గురువు)",
                "శిష్యులు",
                "మేక (మానవ స్వరంతో మాట్లాడినది)"
            ],
            "locations": [
                "కొండ పాదతలం",
                "కొలను",
                "గ్రామం"
            ],
            "content": "పూర్వాచార పరాయణుడూ, పరమభక్తుడూ\nఅయిన ఒక గృహస్థు యజ్ఞం చేయ తల\nపెట్టాడు. యజ్ఞం చేస్తే పుణ్యం ప్రాప్తిస్తుం\nదనీ, మనోవాంఛితాలు సిద్ధిస్తాయనీ ఆ\nకాలంలో విశ్వసించేవారు. ఆ గృహస్థు చేయ\nదలచిన యజ్ఞానికి బలివ్వడానికి ఒక మేక\nకావలసి వచ్చింది.\nఆ గృహస్థు ఒక గురువు. తన పూర్వ\nశిష్యుడైన ఒక సంపన్నుడి దగ్గిరికి వెళ్ళి ఒక\nమేకను అడిగి తీసుకు రమ్మని ఇద్దరు శిష్యు\nలను పంపాడు. ఇద్దరు శిష్యులూ అలాగే\nవెళ్ళి, సాయంకాలానికి ఒక బలిసిన మేకను\nవెంట బెట్టుకుని వచ్చారు.\nమరునాటి ప్రాతఃకాలంలోనే యజ్ఞానికి\nసన్నాహాలు ఆరంభమయ్యాయి. యజ్ఞానికి\nసంబంధించిన ఇతర ఏర్పాట్లను చూస్తున్న\nగురువు, శిష్యులను పిలిచి, \"మేకను తీసుకు\nవెళ్ళి, కొండ పాదతలంలో ఉన్న కొలనులో\nశుభ్రంగా స్నానం చేయించి, మెడకు పూల\nదండను అలంకరించి, తలకు పసుపు కుంకు\nమలురాసి పట్టుకురండి,\" అని ఆజ్ఞా\nపించాడు.\nఇద్దరు శిష్యులు మేకను పట్టుకుని\nనడిచారు. మరిద్దరు వారితో కలిసి మేకను\nకొలను వద్దకు తీసుకు వెళ్ళారు. ఇద్దరు\nమేకకు స్నానం చేయించారు. ఇద్దరు కొలను\nగట్టున ఉన్న చెట్ల నుంచి పూలు కోసి మాల\nకట్టారు. స్నానం చేయించాకమేకను గట్టుకు\nలాక్కు వచ్చి మాల వేస్తున్నప్పుడు ఒక వింత\nజరిగింది. మేక మనిషిలా నవ్వింది!\nమేక నవ్వు విని శిష్యులు హడలిపోయారు.\nమేక రెప్పలల్లారుస్తూ, వాళ్ళకేసి చూసింది.\nవాళ్ళు తన నవ్వును విని బెదిరివున్నారని\nగ్రహించింది.\nశిష్యులు ఏం చేయడానికీ తోచక ఒకరి\nముఖాలొకరు చూసుకుంటూండగా మళ్ళీ\nఒక విచిత్రం జరిగింది. ఇప్పుడు మేక మని\nషిలా ఏడ్చింది!\nఒక శిష్యుడు పరుగు పరుగున గురువు\nదగ్గరికి పోయి, మేక నవ్విన సంగతి భయం\nభయంగా వివరించాడు.\nఅంతా విన్న గురువు, “ఆ జీవినేదో ఆవ\nహించినట్టున్నది,” అన్నాడు తల పంకిస్తూ.\nయజ్ఞానికి బలి ఇవ్వడానికి ఆ మేక పనికి\nవస్తుందా, రాదా అన్న అనుమానం గురువుకు\nకలిగింది. శిష్యుడు దారితీయగా కొలనుకేసి\nనడిచాడు.\nగురువు రాగానే మేక ఆయన్ను తదేకంగా\nచూడసాగింది. దాని కళ్ళు వింతగా మెరుస్తు\nన్నాయి. మరుక్షణమే ఎవరూ ఎదురుచూడని\nమరొక పెద్ద విచిత్రం జరిగింది. మేక వింతైన\nమానవ స్వరంతో, “అవును. నువ్వు ఊహించి\nనది నిజమే. నీ వంటి గృహస్థు ఆత్మనే నేను.\nఈ మేకను ఆశ్రయించి ఉన్నాను. అయితే,\nఇది నాకు మొదటి అనుభవం కాదు. ఇంతకు\nపూర్వం నాలుగు వందల తొంభైతొమ్మిదిసార్లు\nనాకు ఇలాంటి అనుభవమే ఎదురయ్యింది.\nనీలాంటి పరమభక్తులు యజ్ఞం చేసి బలి\nఇచ్చిన నాలుగు వందల తొంభై తొమ్మిది మేక\nలను ఆవహించాను. అలా ఆవహించి దాదాపు\nమేకల బతుకే బతికాను. బలి అయ్యే బాధను\nఅనుభవించాను. ఎందుకో తేలుసా?\" అని\nగురువును అడిగింది. “తెలియదు,” అన్నాడు\nగురువు భయంతో వణుకుతూ.\n“ఒకానొకప్పుడు సంపన్న గృహస్థుగా\nవున్న నేను, ఇప్పుడు నువ్వు చేస్తున్నట్టు యజ్ఞం\nచేయ తలపెట్టి ఒక మేకను బలి ఇచ్చాను. ఆ\nకారణంగా యజ్ఞానికి బలి అయ్యే మేక బాధను\nఐదువందలసార్లు స్వయంగా అనుభవించ\nవలసి వచ్చింది. ఇదే నా ఆఖరి వంతు. దానిని\nతలుచుకునే విముక్తి కలుగబోతున్నందుకు\nఆనందంతో నవ్వాను,\"అని వివరించింది మేక\nఉత్సాహంతో తల ఆడిస్తూ.\n\"ఈ మేక జన్మ నుంచి విముక్తి కలుగు\nతున్నందుకు నవ్వావు. బావుంది. మరి ఎందుకు\nఏడ్చావు?\" అని అడిగాడు గురువు కాస్త\nస్థిమితపడి.\n“అందుకు కారణం తెలుసుకోవాలని\nవుందా. చెబుతాను, విను. నీ విధిని తలుచు\nకునే ఏడ్చాను. మరణించాక నువ్వు కూడా\nనాలాగే ఈ శిక్షను ఐదువందలసార్లు అనుభ\nవించాలి కదా? దానిని తలుచుకునే ఏడ్చాను.\nసరే, అది నీ ఖర్మ. ఇంకా కాలయాపనదేనికి?\nపద, యజ్ఞవాటికకు వెళదాం. వీలైనంత\nశీఘ్రంగా, నా తలను నరికి నాకు పాప విముక్తి\nకలిగించు,” అని వేడుకున్నది మేక.\nఅయితే గురువు యజ్ఞాన్ని జరపాలనే\nసంకల్పాన్నే వదులుకున్నాడు. \"నువ్వు ఇక్కడ\nయథేచ్ఛగా తిరగవచ్చు. నీ ప్రాణాలు తీయడం\nనాకు ఇష్టం లేదు,” అన్నాడు మేకతో.\n\"అయ్యయ్యో.. వద్దు వద్దు.. నన్ను\nవెంటనే చంపెయ్. మేక చావుతో నాకు విముక్తి\nకలుగుతుంది. బహుశా నేను మళ్ళీ మనిషి\nజన్మనెత్తినట్టయితే మేకలను బలి ఇవ్వడం\nకన్న ఉత్తమమైన పనులు చేయగలను.\nకాబట్టి కాలయాపన చేయకుండా నన్ను\nవెంటనే బలి ఇవ్వు,\" అని మేక ప్రార్థించింది.\n\"వీలు కాదు. నేనా పని చేయలేను,\"\nఅన్నాడు గురువు నిష్కర్షగా.\n\"అయినా ఈ రోజే నాకు విముక్తి కలగడం\nముందే నిర్ణయించబడింది. కనక, నువ్వు బలి\nఇవ్వకపోతే ఏ పులో నన్ను చంపి తీరుతుంది,\"\nఅన్నది మేక.\nగురువు ఎలాంటి సమాధానమూ ఇవ్వ\nలేదు. ఆ సమయంలో హఠాత్తుగా ఆకాశం\nమేఘావృతమైంది. కొలను చుట్టూ ఉన్న\nచెట్లను పెకలించే విధంగా తుఫానులా పెను\nగాలులు వీచసాగాయి. చూస్తూండగానే\nగాలికి చెట్ల కొమ్మలు విరిగిపడసాగాయి.\nకొన్ని చెట్లు ఫెళఫెళారావాలతో అలాగే నేలకు\nఒరగసాగాయి. వర్షం కూడా ఆరంభయింది.\nగురువూ, ఆయన శిష్యులూ రక్షణకోసం\nదాపులనున్న ఒక గుహలోకి వెళ్ళారు. వాళ్ళు\nమేక ఏమయిందా అని ఆతృతగా వెలుపలికి\nచూశారు. వాళ్ళ కళ్ళెదుటే భయంకరమైన\nపిడుగుపాటుకు గురై మేక మరణించింది!\nవాన వెలిశాక గురుశిష్యులు గ్రామం కేసి\nబయలుదేరారు. అప్పుడు ఒక శిష్యుడు,\n\"మమ్మల్ని వెళ్ళి వేరొక మేకను తీసుకు రమ్మ\nన్నారా?\" అని గురువును అడిగాడు.\n\"వద్దు, నాయనా. నేను యజ్ఞానికి మేకను\nబలి ఇవ్వబోవడం లేదు. అది లేకుండానే\nయజ్ఞం చేయవచ్చు,\" అన్నాడు గురువు దృఢ\nనిర్ణయంతో.",
            "book_page_end": 28,
            "story_id": "2003_03_07",
            "raw_genre_backup": "పౌరాణిక కథ",
            "normalized_genre_te": "పౌరాణిక కథ",
            "normalized_genre_code": "MYTHOLOGY_STORY",
            "content_type": "STORY",
            "language": "TELUGU"
        },
        {
            "title": "చందమామ కబుర్లు",
            "book_page_start": 29,
            "pdf_page_start": 29,
            "pdf_page_end": 29,
            "author": "చందమామ బృందం",
            "genre": "సమాచారం",
            "moral": "ప్రజా ప్రయోజనాల కోసం కొత్త చట్టాలు, మార్పులు తీసుకురావడం అవసరం.",
            "keywords": [
                "సింగపూర్",
                "చ్యుయింగ్ గమ్",
                "నిషేధం",
                "ఉత్తరాల రికార్డు",
                "సుభాష్ అగర్వాల్"
            ],
            "characters": [
                "సుభాష్ అగర్వాల్"
            ],
            "locations": [
                "సింగపూర్",
                "ఢిల్లీ"
            ],
            "content": "మళ్ళీ చ్యుయింగ్ గమ్\nసింగపూర్ ప్రభుత్వం రెండేళ్ళ క్రితం తీసుకు\nవచ్చిన ఒక చట్టంద్వారా ఆ ద్వీపదేశంలో\nచ్యుయింగ్ గమ్ అమ్మకాన్ని నిషేధించింది.\nఇప్పుడు ఆ నిషేధం పాక్షికంగా తొలగించ\nబడింది.\nఇక మీదట ఔషధ ప్రయోజనాల కోసం\nడాక్టర్లు, దంత వైద్యులు రాసి ఇచ్చే, మందుల షాపులలో అమ్మబడే\nచక్కెరలేని చ్యుయింగ్ గమ్లను ఉపయోగించవచ్చు. అయినా, ఇలాంటి\nచ్యుయింగ్ గమ్ కూడా నోట్లో అరుచిని కలిగిస్తుందని కొందరు అభిప్రాయపడుతున్నారు.\nఉత్తరాల రికార్డు!\nఅన్నిచోట్లా వార్తాపత్రికలన్నీ ‘సంపాదకు\nడికిఉత్తరాలు' ప్రచురించడం అందరికీ\nతెలిసినదే. వివిధ విషయాల గురించి పత్రిక\nలకు పాఠకులు ఉత్తరాలు రాస్తూ ఉంటారు.\nఆ ఉత్తరాలు పత్రికలో వెలువడిన వార్త\nగురించి, వ్యాసం గురించి అభిప్రాయాలు\nకావచ్చు. మంచీ చెడూ వ్యక్తిగత అనుభవాలు\nకావచ్చు. సామాజిక, రాజకీయ సమస్యల గురించి\nకావచ్చు. కొందరు వ్యక్తులు, సంస్థలు చేసే పొరపాట్లను, తప్పులను గురించి హెచ్చరికలు,\nవిజ్ఞప్తులు, ఫిర్యాదులు కావచ్చు. వాటిద్వారా ఆయా సమస్యలకు పరిష్కారాలు కూడా లభి\nస్తాయి. ఈ విధంగా పదిమందితో పంచుకోవాలన్న ఆసక్తితో ఏ విషయం గురించయినా ఉత్త\nరాలు రాయవచ్చు. ఉత్తరాలు రాయడంలో ఢిల్లీకి చెందిన సుభాష్ అగర్వాల్ అనే ఒక హోల్\nసేల్ బట్టలవ్యాపారి సరికొత్త రికార్డును సృష్టించి, గిన్నిస్ బుక్ ఆఫ్ రికార్డ్స్ స్థానం సంపాయిం\nచాడు. వివిధ పత్రికలలో ఆయన రాసినవి 1,200 ఉత్తరాలకు పైగా ప్రచురింపబడ్డాయి!",
            "book_page_end": 29,
            "story_id": "2003_03_08",
            "raw_genre_backup": "సమాచారం",
            "normalized_genre_te": "సమాచారం",
            "normalized_genre_code": "INFORMATION",
            "content_type": "STORY",
            "language": "TELUGU"
        },
        {
            "title": "బంగారు గుడ్డు",
            "book_page_start": 30,
            "pdf_page_start": 30,
            "pdf_page_end": 33,
            "author": "కోలపల్లి ఈశ్వర్",
            "genre": "నీతి కథ",
            "moral": "బద్ధకం వదిలిపెట్టి, సొంత శ్రమతో పండించుకున్నదే నిజమైన బంగారు గుడ్డు (సంపద).",
            "keywords": [
                "బద్ధకం",
                "కష్టం",
                "బంగారు గుడ్డు",
                "గోవిందు",
                "మోసం"
            ],
            "characters": [
                "సోమన్న",
                "గోపయ్య",
                "గోవిందు",
                "రాధ",
                "హరి"
            ],
            "locations": [
                "పండరీపురం",
                "సంతలూరు"
            ],
            "content": "పండరీపురం అనే ఊరిలో సోమన్న అనే రైతు\nవుండేవాడు. అతనికి గోపయ్య, గోవిందు అనే\nఇద్దరు కొడుకులు. ఇద్దరికీ పెళ్ళళ్ళు చేశాడు.\nసోమన్న ఇల్లు పెద్దదే కావడంతో, అంతా కలిసే\nజీవిస్తున్నారు.\nసోమన్నకు నాలుగెకరాల పొలం వుంది.\nసోమన్న ముసలివాడైపోవడంతో, పొలం పనుల\nబాధ్యత కొడుకులకే వదిలిపెట్టాడు. గోపయ్య\nవేకువజామునే లేచి పొలానికి వెళ్ళి పోయే\nవాడు. పొద్దస్తమానం పొలంలో కష్టపడేవాడు.\nకానీ గోవిందు మాత్రం కలలు కంటూ బారెడు\nపొద్దెక్కేదాకా నిద్రపోయేవాడు.\nగోవిందు భార్య రాధకు, భర్త ప్రవర్తన కోపం\nతెప్పించేది. “పొద్దస్తమానం అలా గాలిమేడలు\nకడుతూ కూర్చునేకన్నా, పొలానికి వెళ్ళి మీ అన్న\nగారికి పొలం పనులలో సాయపడొచ్చుగా!\"\nఅనేది.\nఅందుకు గోవిందు తాపీగా, “తొందర\nపడతావెందుకు! ఏదో ఒక రోజు బంగారు\nగుడ్లు పెట్టే బాతు నాకు దొరక్కపోతుందా.\nమనం కష్టపడకుండానే లక్షాధికారులం కాక\nపోతామా!” అనేవాడు.\nగోపయ్య, అతని భార్య ఉత్తములు కావ\nడంవల్ల, గోవిందును చూసీ చూడనట్టు వూరు\nకునేవారు.\nఇలా ఉండగా, ఒక రోజు రాత్రి ఒక అపరి\nచిత యువకుడు, గోవిందు ఇంటికి వచ్చాడు.\nమంచంలో పడుకున్న గోవిందు అతన్ని\nచూస్తూనే లేచి కూర్చుని, “ఎవరు కావాలి?”\nఅని అడిగాడు.\n“నా పేరు హరి. మాది ఈ పక్కనున్న పొరు\nగూరే. చాలా ముఖ్యమైన పనిమీద వేరే\nఊరుకు ప్రయాణమయ్యాను. చీకటిపడింది;\nదయచేసి ఈ ఒక్కరాత్రి ఆశ్రయం ఇవ్వగలి\nగితే, పొద్దున్నే నా దారిన నేను వెళతాను,”\nఅన్నాడు ప్రాథేయపూర్వకంగా.\n“అలాగా! ఈ వసారాలోనే మంచం వేస్తాను.\nభోజనం చేసి విశ్రమించు,\" అన్నాడు గోవిందు.\nఅరగంట తర్వాత గోవిందు, హరి భోజ\nనాలు ముగించారు. వసారాలో మంచం వేద్దా\nమని వచ్చిన గోవిందు, అతని చేతిలో బంగారు\nరంగులో తళతళ మెరిసిపోతున్న ఒక కోడి\nపెట్టను చూసి, ఆశ్చర్యపోతూ, “ఏమిటీ కోడి\nబంగారంలా మెరుస్తున్నదే!” అన్నాడు.\nహరి నవ్వి, \"మెరవడం కాదు. నిజంగానే\nఇది బంగారు కోడి. బంగారు గుడ్లు పెడు\nతుంది!” అన్నాడు.\n“కోడి బంగారుగుడ్లు పెట్టడమేమిటయ్యా!\nఏదో తమాషా కంటున్నావుగానీ,” అన్నాడు\nగోవిందు.\nవెంటనే హరి తన పక్కనవున్న సంచీలోంచి,\nతళతళ మెరుస్తున్న ఒక గుడ్డును తీసి, \"ఇదిగో,\nఇది ఈ కోడిపెట్టిన బంగారుగుడ్డు. నెలకొకసారి\nఇలా బంగారుగుడ్డు పెడుతుంది,” అన్నాడు.\n\"నిజమా? ఈ కోడి మీదేనా? దీన్ని తీసు\nకుని ఎక్కడికి వెళుతున్నావు?\" అని అడిగాడు\nగోవిందు కళ్ళింతచేసి.\n“దీనిని నాకొక మాంత్రికుడిచ్చాడు. కానీ\nదీన్ని మేపే శక్తి నాకు లేకపోవడంవల్ల, పొరు\nగూరులో వున్న మా బంధువులకు అమ్మడానికి\nతీసుకెళుతున్నాను,\"అన్నాడు హరి దిగులుగా\nముఖం పెట్టి.\nగోవిందు అయోమయంగా చూస్తూ, “ఈ\nకోడిని నువ్వు మేపలేకపోతున్నావా? ఇదేమన్నా\nవజ్రవైడూర్యాలను తింటుందా?” అన్నాడు.\nహరి ఒక క్షణం ఆగి, \"అదేం కాదు. ఈ కోడి\nకొక విచిత్రలక్షణం వుంది. ఇది మామూలు\nగుడ్లు పెడుతూ తన యజమాని పండించిన\nపొలంలోని ధాన్యపుగింజలు తింటేనే, నెల\nకొకసారి బంగారు గుడ్డు పెడుతుంది. ఆ\nధాన్యపుగింజలను తింటూన్నకొద్దీ గుడ్ల రంగు\nబంగారంగా మారుతుంది. నాకు మా ఊళ్ళో\nకుంటపొలం కూడా లేదు, దీన్నెలా పోషించ\nగలను?” అన్నాడు.\nగోవిందుకు, ఆ కోడిని సొంతం చేసుకోవా\nలన్న ఆశ పుట్టింది. అతడు, హరి రెండు\nచేతులూ పట్టుకుని, “చూడు, బాబూ! నాకూ,\nమా అన్నయ్యకూ కలిపి నాలుగెకరాల పొలం\nవుంది. నా రెండెకరాల వాటాలో పంట వేసి,\nఆ వచ్చిన గింజలతో, ఈ కోడిని హాయిగా\nపోషించుకుంటాను. నువ్వీ కోడిని నాకే అమ్ము!\"\nఅన్నాడు.\nహరి కాసేపు తలాడిస్తూ మౌనంగా వూరు\nకుని, ఆ తరవాత, “ఈ కోడికి ప్రస్తుతం నువ్వు\nఇచ్చినా డబ్బేమీ తీసుకోను. నువ్వు ఈ కోడి\nకోసం నీ స్వహస్తాలతో కష్టపడి పండించిన\nధాన్యం, ఒక బస్తా నా కోసం అట్టిపెట్టు. ఒక\nఆర్నెల్ల తర్వాత నేను మళ్ళీ ఈ ఊరొచ్చినప్పుడు,\nఆ బస్తా ధాన్యం నాకిస్తే చాలు!\" అన్నాడు.\nగోవిందు ఈ మాటలకు ఎంతో సంతో\nషించి, “నేను ఆ దేవుడి సాక్షిగా మాట నిల\nబెట్టుకుంటాను,” అని కోడిని తన చేతిలోకి\nతీసుకున్నాడు.\nమర్నాడు సూర్యోదయంతోనే హరి తన\nదారిన తాను వెళ్ళిపోయాడు. గోవిందు తన\nఅన్న గోపయ్య దగ్గరకు వెళ్ళి, తన వాటా\nరెండెకరాలూ తనకిచ్చేయమనీ, దాన్ని తనే\nస్వయంగా సాగు చేసుకుంటాననీ అడిగాడు.\nగోపయ్య మొదట ఆశ్చర్యపోయి, వెంటనే\nసరేనన్నాడు.\nగోవిందు ఆ రోజు నుంచీ చీకటితోనే\nపొలానికి వెళ్ళి పనులు చేసుకోనారంభిం\nచాడు. దినమంతా పొలంలోనే గడుపుతూ,\nపంట చేతికి రాబోయే దినం కోసం ఎదురు\nచూడసాగాడు.\nనెలలు గడిచాయి, వరి మొక్కలు ఏపుగా\nపెరిగి పంట కాపుకొచ్చింది. గోవిందు పగలూ\nరాత్రీ పొలంలోనే గడిపి, పంట కోసి గింజల్ని\nదులిపి బస్తాల్లో నింపి మనుషులతో ఇంటికి\nతెచ్చుకున్నాడు.\nఈ విధంగా, గోవిందు ఇల్లంతా ధాన్యపు\nబస్తాలతో నిండిపోయింది. భార్య రాధ ఆనం\nదానికి అవధుల్లేవు. గోవిందు ఎవరి సాయం\nలేకుండా ఒంటరిగా సాధించిన ఈ ఘన\nకార్యాన్ని చూసిమెచ్చుకోనివారు ఆ ఊళ్ళోనేలేరు.\nగోవిందు తన కోడిపెట్టను ప్రేమగా\nనిమిరి, తను పండించిన ధాన్యపుగింజల్ని\nదానికి పెట్టాడు. అది ఆ గింజల్ని ఎంతో\nఆబగా తినసాగింది.\nఅలా ఒక నెల రోజులు గడిచాయి.\nగోవిందు తన కోడి ఎప్పుడు బంగారు గుడ్డు\nపేడుతుందా అని ఎదురు చూడసాగాడు.\nఅది రోజూ మామూలు గుడ్లు పెడుతున్నదే\nగాని, ఎంత మేపినా బంగారు గుడ్డు పెట్టడం\nలేదు. హరి చెప్పినట్టు గుడ్లకు క్రమమ్రంగా\nబంగారం రంగు వస్తున్నదా అంటే అదీ లేదు.\nగోవిందు కోడి పెట్టిన గుడ్లను పగులగొట్టి\nచూశాడు. బంగారం ఏమీ కనిపించలేదు.\nమామూలు కోడిగుడ్లలాగా అందులో తెల్ల,\nపచ్చసొనలున్నాయి! నిరాశపడిపోయాడు\nగోవిందు. అతడికి హరిపై పట్టరాని ఆగ్రహం\nకలిగింది. తనను మోసగించిన హరికి తగిన\nబుద్ధి చెప్పాలని నిర్ణయించుకుని, అతడి రాక\nకోసం ఎదురు చూడసాగాడు.\nఒకనాడు హరి ఆ వూరికి వచ్చి, గోవిందు\nఇంటికి పోయి నవ్వుతూ పలకరించాడు.\nకానీ గోవిందు ఆవేశంగా, \"నువ్వు నన్ను\nఘోరంగా మోసగించావు. నీ కోడికి బంగారు\nగుడ్డు పెట్టడం చేతకాదు!\" అన్నాడు.\nహరి పెద్దగా నవ్వి, గోవిందు భుజం మీద\nచేయి వేసి, “నేను నిన్నేం మోసం చేయ\nలేదు. అది నా కోడికాదు, నీ కోడి-బంగారు\nగుడ్డు పెట్టింది! బంగారం దాని గుడ్డులో\nలేకపోవచ్చు. కానీ నువ్వు బద్దకం వదిలి,\nఒంటరిగా నీ పొలంలో కష్టపడి పండిం\nచుకున్న పంటలో వుంది. నీ ఇంట్లో వున్న\nధాన్యపు బస్తాలు బంగారంతో సమానం\nకావా?\" అని కాస్త తీవ్రస్వరంతో ప్రశ్నించాడు.\nఆ ప్రశ్నకు ఏమని జవాబు చెప్పాలో\nతెలియక గోవిందు బిక్కమొహం వేసి, కాసే\nపటికి తేరుకుని, \"అవును, హరీ, నువ్వన్నది\nనిజం! ఇప్పుడు నిజంగానే, నా ఇంట\nబంగారు గుడ్డు పెట్టే కోడి వున్నదన్నంత\nసంతోషం కలుగుతున్నది. ఐతే, నాకొక\nసందేహం. నన్ను బద్దకం పగటికలల పిశాచి\nనుంచి కాపాడిన నువ్వు, నాకేమైనా దూరపు\nబంధువు కాదుగదా?\" అని అడిగాడు.\n“అలాంటిదేంలేదు. నేను ఈ పక్క ఊరు\nసంతలూరువాణ్ణి. పట్నంలో చదివి, ఈ\nమధ్యనే అక్కడి పాఠశాలలో ఉపాధ్యాయు\nడుగా వచ్చాను. మీ ఊరు నుంచి వచ్చేపోయే\nవాళ్ళ ద్వారా, బంగారుగుడ్లు పెట్టే బాతు\nకోసం నువ్వు కనే కలల గురించి విన్నాను;\nవిచిత్రం అనిపించింది! బంగారుగుడ్లు\nపెట్టడానికి బాతయితేనేం, కోడయితేనేం\nఅని, కోడిని తీసుకువచ్చాను!” అన్నాడు హరి\nఆనందంగా.",
            "book_page_end": 33,
            "story_id": "2003_03_09",
            "raw_genre_backup": "నీతి కథ",
            "normalized_genre_te": "నీతి కథ",
            "normalized_genre_code": "MORAL_STORY",
            "content_type": "STORY",
            "language": "TELUGU"
        }
    ],
    "statistics": {
        "total_stories": 9,
        "author_counts": {
            "విశ్వం": 1,
            "చందమామ బృందం": 6,
            "బిందుసార్": 1,
            "కోలపల్లి ఈశ్వర్": 1
        },
        "genre_counts": {
            "వ్యాసం": 1,
            "పర్యాటక వ్యాసం": 1,
            "జానపద కథ": 1,
            "ఫాంటసీ, ధారావాహిక": 1,
            "బేతాళ కథ": 1,
            "సాంస్కృతిక వ్యాసం": 1,
            "పౌరాణిక కథ": 1,
            "సమాచారం": 1,
            "నీతి కథ": 1
        }
    }
}